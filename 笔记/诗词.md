## 山坡羊-骊山怀古---张养浩 【20.9.3】

骊山四顾，阿房一炬，当时奢侈今何在？

只见草萧疏，水萦纡。

至今遗恨迷烟树，列国周齐秦汉楚。

赢，都变做了土；输，都变做了土。

## 朝天子-咏喇叭---王磐 【20.9.3】

喇叭，唢呐，曲儿小腔儿大。

官船来往乱如麻，全仗你抬声价。

军听了军愁，民听了民怕。

哪里去辨甚么真共假。

眼见的吹翻了这家，吹伤了那家，只吹的水尽鹅飞罢！

## 别云间---夏完淳【20.9.2】

三年羁旅客，今日又南冠。

无限山河泪，谁言天地宽。

已知泉路近，欲别故乡难。

毅魄归来日，灵旗空际看。

## 南安军---文天祥【20.9.2】

梅花南北路，风雨湿征衣。

出岭同谁出？归乡如此归！

山河千古在，城郭一时非。

饿死真吾志，梦中行采薇。

## 浣溪沙-身向云山那畔行---纳兰性德

身向云山那畔行，北风吹断马嘶声。

深秋远塞若为情！

一抹晚烟荒戍垒，半竿斜日旧关城。

古今幽恨几时许！

## 太常引-建康中秋夜为吕叔潜赋---辛弃疾

一轮秋影转金波，飞镜又重磨。

把酒问姮娥，被白发，欺人奈何。

乘风好去，长空万里，直下看山河。

斫去桂婆娑，人道是，清光更多。

## 过零丁洋---文天祥

辛苦遭逢起一经，干戈寥落四周星。

山河破碎风飘絮，身世浮沉雨打萍。

惶恐滩头说惶恐，零丁洋里叹零丁。

人生自古谁无死？留取丹心照汗青。

## 咏廿四气诗-处暑七月中---元稹

向来鹰祭鸟，渐觉白藏深。

叶下空惊吹，天高不见心。

气收禾黍熟，风静草虫吟。

缓酌樽中酒，容调膝上琴。

## 处暑---吕本中

平时遇处暑，庭户有馀凉。

乙纪走南国，炎天非故乡。

寥寥秋尚远，杳杳夜光长。

尚可留连否？年丰粳稻香。

## 十五从军征---佚名

十五从军征，八十始得归。

道逢乡里人：“家中有阿睡？”

“遥看是君家，松柏冢累累“

兔从狗窦入，雉从梁上飞。

中庭生旅谷，井上生旅葵。

舂谷持作饭，采葵持作羹。

羹饭一时熟，不知饴阿谁。

出门东向看，泪落沾我衣。

## 满江红-小住京华---秋瑾

小住京华，早又是中秋佳节。

为篱下黄花开遍，秋容如拭。

四面歌残终破楚，八年风味徒思浙。

苦将侬强派作蛾眉，殊未屑！

身不得，男儿列，心却比，男儿烈。

算平生肝胆，因人常热。

俗子胸襟谁识我？英雄末路当磨折。

莽红尘何处觅知音？青衫湿！

## 行香子-树绕村庄---秦观

树绕村庄，水满陂塘。倚东风，豪兴徜徉。

小园几许，收尽春光。

有桃花红，李花白，菜花黄。

远远围墙，隐隐茅堂。飏青旗，流水桥旁。

偶然乘兴，步过东冈。

正莺儿啼，燕儿舞，蝶儿忙。

## 咸阳城东楼---许浑

一上高城万里愁，蒹葭杨柳似汀洲。

溪云初起日沉阁，山雨欲来风满楼。

鸟下绿芜秦苑夕，蝉鸣黄叶汉宫秋。

行人莫问当年事，故国东来渭水流。

## 左迁至蓝关示侄孙湘---韩愈

一封朝奏九重天，夕贬潮州路八千。

欲为圣明除弊事，肯将衰朽惜残年！

云横秦岭家何在？雪拥蓝关马不前。

知汝远来因有意，好收吾骨瘴江边。

## 酬乐天扬州初逢席上见赠---刘禹锡

巴山楚水凄凉地，二十三年弃置身。

怀旧空吟闻笛赋，到乡翻似烂柯人。

沉舟侧畔千帆过，病树前头万木春。

今日听君歌一曲，暂凭杯酒长精神。

## 沁园春-雪---毛泽东

北国风光，千里冰封，万里雪飘。
望长城内外，惟余莽莽；大河上下，顿失滔滔。
山舞银蛇，原驰蜡象，欲与天公试比高。
须晴日，看红装素裹，分外妖娆。
江山如此多娇，引无数英雄竞折腰。
惜秦皇汉武，略输文采；唐宗宋祖，稍逊风骚。
一代天骄，成吉思汗，只识弯弓射大雕。
俱往矣，数风流人物，还看今朝。

## 题破山寺后禅院---常建

清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此都寂，但余钟磬音。

## 望洞庭湖赠张丞相---孟浩然

八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，徒有羡鱼情。

## 山坡羊-潼关怀古---张养浩

峰峦如聚，波涛如怒，山河表里潼关路；

望西都，意踌躇。

伤心秦汉经行处，宫阙万间都做了土；

兴，百姓苦；亡，百姓苦。

## 送杜少府之任蜀川---王勃

城阙辅三秦，风烟望五津。

与君离别意，同是宦游人。

海内存知己，天涯若比邻。

无为在歧路，儿女共沾巾。

## 念奴娇-赤壁怀古---苏轼

大江东去，浪淘尽，千古风流人物。

故垒西边，人道是，三国周郎赤壁。

乱石穿空，惊涛拍岸，卷起千堆雪。

江山如画，一时多少豪杰。

遥想公瑾当年，小乔初嫁了，雄姿英发。

羽扇纶巾，谈笑间，樯橹灰飞烟灭。

故国神游，多情应笑我，早生华发。

人生如梦，一尊还酹江月。

## 黄鹤楼送孟浩然之广陵---李白

故人西辞黄鹤楼，烟花三月下扬州。

孤帆远影碧空尽，唯见长江天际流。

## 咏柳---贺知章

碧玉妆成一树高，万条垂下绿丝绦。

不知细叶谁裁出，二月春风似剪刀。

## 卜算子·咏梅---毛泽东

风雨送春归，飞雪迎春到。

已是悬崖百丈冰，犹有花枝俏。

俏也不争春，只把春来报。

待到春花烂漫时，她在丛中笑。

## 赠汪伦---李白

李白乘船将欲行，忽闻岸上踏歌声。

桃花潭水深千尺，不及汪伦送我情。

## 水调歌头·明月几时有---苏轼

明月几时有，把酒问青天。

不知天上宫阙，今夕是何年？

我欲乘风归去，又恐琼楼玉宇，高处不胜寒。

起舞弄清影，何似在人间。

转朱阁，低绮户，照无眠。

不应有恨，何事长向别时圆？

人有悲欢离合，月有阴晴圆缺，此事古难全。

但愿人长久，千里共婵娟。

## 题西林壁---苏轼

横看成岭侧成峰，远近高低各不同。

不识庐山真面目，只缘身在此山中。

## 悯农---李绅

春种一粒粟，秋收万颗子。

四海无闲田，农夫犹饿死。

## 春望---杜甫

国破山河在，城春草木深。

感时花溅泪，恨别鸟惊心。

烽火连三月，家书抵万金。

白头搔更短，浑欲不胜簪。

## 元日---王安石

爆竹声中一岁除，春风送暖入屠苏。

千门万户曈曈日，总把新桃换旧符。

## 望庐山瀑布---李白

日照香炉生紫烟，遥看瀑布挂前川。

飞流直下三千尺，疑是银河落九天。

## 九月九日忆山东兄弟---王维

独在异乡为异客，每逢佳节倍思亲。

遥知兄弟登高处，遍插茱萸少一人。

## 子衿

青青子衿，悠悠我心。

纵我不往，子宁不嗣音？

青青子佩，悠悠我思。

纵我不往，子宁不来？

挑兮达兮，在城阙兮。

一日不见，如三月兮！

